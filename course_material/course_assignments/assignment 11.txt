Assignment 11
Date: 18.03.2023
Author: Yonatan Bebchuk
Grade: 96
Subject: Moral Saints, Susan Wolf

שאלה א'

הסבירו בקווים כלליים מהו הרעיון של צדיק מוסרי, והציגו נימוק אחד של וולף שמראה שהוא לא אידיאל אטרקטיבי של חיים.

הצדיק המוסרי הוא מוסרי באופן מושלם, כלומר, כל פעולותיו מוסריות במידה הגבוהה ביותר. לצדיק המוסרי את המידות המוסריות הסטנדרטיות לרמה לא סטנדרטית. כלומר חייו של הצדיק המוסרי מוקדשות לשיפור חייהם של אחרים.

על פי וולף צדיקות מוסרית אינה אידיאל אטרקטיבי של חיים. אחת הסיבות לכך היא שצדיקות מוסרית מתנגשת עם מידות טובות מסוגים אחרים – מידות א-מוסריות. מידה א-מוסרית אינה תכונה בעלת ערך מוסרי שלילי, אלא תכונה טובה שאינה שייכת לתחום המוסר. על פי וולף יש מידות א-מוסריות שהצדיק המוסרי אינו יכול לקדם. לצדיק המוסרי יש את כל המידות המוסריות לרמה לא סטנדרטית. המידות המוסריות, כולן באותו האדם, וכולן במידה הגבוהה ביותר, לא מאפשרות לקיום מידות א-מוסריות אחרות. 

בחלק מהמקרים הסיבה שהצדיק המוסרי אינו יכול לקדם מידות א-מוסריות אינה לוגית אלא פרקטית. יש קבוצה של מידות א-מוסריות טובות שאינן מתנגשות עם מידות מוסריות אך שלמות מוסרית אינה יכולה להצדיק קידום שלהן. לדוגמה, פתרון המשפט האחרון של פרמה הוא אומנם הצלחה גדולה במתמטיקה התאורטית ובמידה ונעשתה בהגינות ועבודה קשה אינה לא מוסרית בשום מובן ועניין, אך צדיק מוסרי אינו היה יכול להרשות לעצמו להשקיע משאבים לפתרון האתגר האינטלקטואלי הזה כאשר היה אפשר להשקיע אותו במעשים מוסריים יותר.

במקרים אחרים, הצדיק המוסרי אינו יכול לקדם מידות א-מוסריות מכיוון שהמידות עצמן מתנגשות עם חלק מהמידות המוסריות. במקרה זה מדובר בקבוצה של מידות א-מוסריות טובות שמתנגשות עם מידות מוסריות אחרות. לדוגמה, אנחנו מעריכים רבות את ההומור המר ואופן ההתנהלות הרומנטי שבו צ'רצ'יל ניהל את אנגליה במלחמת העולם השנייה. אפשר לכנות את אופן ההתנהלות הזאת כמידה א-מוסרית טובה. אך על פי מוסר השכל הישר, הצדיק המוסרי אינו יכול להעליב אנשים שכן העלבה היא פעולה לא מוסרית, ולכן המידה הטובה של צ'רצ'יל מתנגשת עם מידה טובה מוסרית.

באופן כללי, ישנם תכונות א-מוסריות שלפי השכל הישר אנחנו מחשיבים למידות טובות. צדיקות מוסרית אינה אידיאל אטרקטיבי שכן היא מכריחה אותנו לוותר על מידות טובות שאינם מוסריות.

שאלה ב'

הסבירו כיצד על בסיס חוסר האטרקטיביות של צדיקות מוסרית, וולף מבקרת את העמדה התועלתנית.

העמדה התועלתנית אומרת שמעשים הם מוסריים במידה שהם נוטים להגדיל את האושר של הכלל, ולא מוסריים במידה שהם נוטים ליצור את היפוכו של האושר, בקרב הכלל. האושר מזוהה עם הנאה והעדר כאב; והיפוכו כאב ומניעת ההנאה.

לפי וולף, התועלתן לא צריך לוותר על התועלתנות כדי להפך לצדיק מוסרי בעצמו. מכיוון שהתועלתנות מחייבת את התועלתן לרצות באושר המקסימלי של הכלל, נראה שהתועלתן עצמו מחויב להיהפך לצדיק מוסרי בעצמו. זאת משום שהאושר שצדיק מוסרי יכול לתרום לעולם גדול בהרבה מאי האושר שחווה הצדיק המוסרי עצמו והאנשים שמסביבו. עם זאת, התועלתן לא היה תומך בצדיקות מוסרית כאידיאל אוניברסלי. התועלתן מקדם את הפיתוח של מידות א-מוסריות אטרקטיביות שהצדיק המוסרי המסורתי היה מגנה. זאת משום שתכונות אלו מקדמות את האושר הכללי. וולף מבקרת את הצדיק המוסרי התועלתני שהוא צבוע. החובות המוסריות של התועלתן שונות מאלו שהוא משליך על החברה. מצד אחד התועלתן לא תומך בהיותם אנשים רגילים צדיקים מוסריים, אך מצד שני הוא עצמו חייב להפך לצדיק מוסרי.

וולף מציעה תיאור של הצדיק המוסרי על פי התועלתנות. בשונה מהצדיק המוסרי המסורתי, הצדיק המוסרי התועלתני ישקיע חלק מהזמן שלו בטיפוח מידות א-מוסריות. שכן ישנם מידות א-מוסריות שטיפוחן יהפכו אותו לתורם גדול יותר לאושר הכללי. לדוגמה, כתיבת סימפוניה מופלאה אינה מעשה מוסרי אך תורמת המון לאושר הכללי. ההנאה שבמעשים כאלו אינה מתנגשת עם היותו צדיק מוסרי תועלתני בתנאי שאותו צדיק מוכן לוותר על הפרויקטים האלו ברגע שמובן שהם כבר אינם מתלכדים עם האושר הכללי הגדול ביותר. לדעת וולף, המגבלות הללו על הצורה שבה הצדיק המוסרי התועלתן יכול ליהנות מהפרויקטים הא-מוסריים כה קיצוניים שהם יגבילו הכמות והאיכות של החיבור לאותם הפרויקטים. הדרך שבה התועלתן יוכל ליהנות מהפרויקטים הללו היא לא הדרך שאמורים ליהנות מאותם הפרויקטים. הצדיק המוסרי התועלתן מעריך את הפרויקטים הללו רק משום שהם חלק מהאושר הכללי ולא משום שהם מעריכים את הפרויקטים עצמם. הוא יצטרך להעריך כל פעם אם הפרויקטים שלו תורמים לאושר הכללי ובמידה והתשובה שלילית, עליו לעזוב אותם ולאמץ פרויקטים אחרים.

הקושי שוולף מצביעה עליו הוא שהצורך שלתועלתן תהיה את המחשבה הזאת כל כמה זמן מעיד על השטחיות של ההערכה של הצדיק המוסרי התועלתן לאותם המידות. כלומר, המידות שאליהם יוכל לשאוף הצדיק המוסרי התועלתן נשארות דומות מאוד לאלו של הצדיק המוסרי על פי מוסר השכל הישר. לכן, התועלתנות גם היא נתונה לאותה ביקורת המוטלת על הצדיק המוסרי.

וולף מבקרת את התועלתנות בכך שהיא מראה שהצדיקות המוסרית, כפי שהיא מתבטאת לפי תורת המוסר התועלתני, היא לא אטרקטיבית באותה המידה לפחות כמו הצדיקות המוסרית של מוסר השכל הישר. את זה היא מראה בכך שהצדיק המוסרי התועלתני, בשונה מהצדיק המוסרי של השכל הישר, יכול לקדם מידות טובות א-מוסריות, אך אופן הקידום שלו אותם נתון לאותה ביקורת.
