Assignment 12
Date: 24.04.2023
Author: Yonatan Bebchuk
Grade: 100
Subject: Modern Moral Philosophy, G.E.M. Anscombe

שאלה א'

הסבירו מהו הכשל הנטורליסטי. השתמשו בדוגמאות והסבירו מדוע הוא נחשב "כשל".

הכשל הנטורליסטי הוא כשל לוגי בגזירת הראוי מן המצוי. כלומר, טיעון שבו מסיקים מסקנה אתית מהקדמות עובדתיות כושל בכשל הנטורליסטי. הכשל מתבצע במעבר מן הקדמות עובדתיות, קרי הקדמות המתבססות על אוגים כגון "הוא", "הינו", או "אינו" למסקנות אתיות, קרי טענות המתבססות על אוגדים כגון "מן הראוי ש..." או "מן הראוי שלא".

נבחן את הדוגמה הבאה של הכשל הנטורליסטי:

נֶּאֱמַר: "וְהִגַּדְתָּ לְבִנְךָ בַּיוֹם הַהוּא לֵאמֹר: בַּעֲבוּר זֶה עָשָׂה יְיָ לִי בְּצֵאתִי מִמִּצְרָיִם"

לכן "בְּכָל דּוֹר וָדוֹר חַיָּב אָדָם לִרְאוֹת אֶת עַצְמוֹ כְּאִלוּ הוּא יָצָא מִמִּצְרַיִם"

במהלך זה נגזר הראוי, שעל אדם לראות את עצמו כאילו יצא ממצרים, מן המצוי, בעבור זה ה' הוציא את אבותינו ממצרים. מה שעבר מדור לדור הוא תיאור עובדתי של מצווה. המסקנה לעומת זאת, היא טענה ערכית – מן הראוי שאדם יראה עצמו כאילו הוא יצא ממצרים.

באופן כללי, כשל הוא מעבר שגוי מהקדמות למסקנה. לכן, נחשב הכשל הנטורליסטי לכשל, שכן הוא עוסק במעבר שגוי מהקדמות עובדתיות למסקנות ערכיות.



שאלה ב'

אנסקומב מציגה שורה של מקרים שלגביהם היא טוענת שאין כשל כזה. תארו שלושה דוגמאות והסבירו מדוע אין כשל לדעתה.

במאמר, אנסקומב טוענת שהכשל הנטורליסטי של יום אינו מתקיים. היא נותנת שלושה דוגמאות שבהם אפשר לעבור מהקדמה עובדתית למסקנה ערכית. קודם כל, אנסקומב מסבירה שההתנגדות של יום הוא למעבר מהקדמה עובדתית לטענת "מן הראוי ש..." שקול למעבר לטענות ערכיות אחרות כגון "חייב" או "צריך". לכן, מספיק להראות דוגמאות נגד של מעבר מטענה עובדתית כלשהי לטענה ערכית כלשהי.

דוגמת ה"חייב"

פלמוני ביקש מפלוני תפוחי אדמה

פלוני סיפק לפלמוני תפוחי אדמה

פלוני סיפק לפלמוני את החשבון

פלמוני חייב את הסכום המצוין בחשבון לפלוני

ההקדמות כולן עובדתיות – "ביקש", "סיפק" – והמסקנה היא ערכית – "חייב". עם זאת, אנסקומב טוענת שאין כשל. המהלך הוא תקין אך מראה קשר מסובך אותו היא מכנה הקשר של "עובדות ברוטליות".

 לפי אנסקומב, עובדה ברוטלית ביחס לעובדה אחרת אם היא מתארת אותה אך לא בהכרח מתקיימת אם העובדה אליה היא ברוטלית מתקיימת. בדוגמה, המסקנה היא עובדה ברוטלית ביחס להקדמות. זה שפלמוני ביקש תפוחי אדמה, ופלוני סיפק אותם והביא לפלמוני חשבון מתאר את המסקנה שפלמוני חייב לפלוני כסף, אך כמובן שיתכן שההקדמות אמתיות אך המסקנה שקרית – לדוגמה אם נוסיף הקדמה 3' ש"פלוני ופלמוני אינם קיימים אלא הם דוגמאות פילוסופיות בממ"ן 12". בגלל שפלוני ופלמוני אינם קיימים כבני אדם שיכולים להיות נתונים תחת חוזים כלכליים, המסקנה לא מתקיימת. 

לכן, לפי אנסקומב, מגוחך לטעון שאי אפשר לגזור את הראוי מן המצוי, אלא יותר נכון יהיה לומר שהקשר בין המצוי לראוי הוא קשר מורכב המתואר על ידי עובדות ברוטליות.

דוגמת המכונה

כאשר אנחנו אומרים ש"צריך" לשמן מכונה, הכוונה שלנו היא שהמכונה נבנתה למטרה מסוימת ושכאשר איננו משמנים את המכונה היא לא מממשת את מטרתה. כלומר ה"צריך" שבו אנחנו משתמשים אינו "צריך" במובן המוסרי. נראה שיש כאן מעבר תקין מטענות עובדתיות לטענה ערכית:

מכונת קדיחה נבנתה עבור קדיחה.

אם לא משמנים מכונת קדיחה היא לא מצליחה לקדוח.

אם משמנים מכונת קדיחה היא מצליחה לקדוח.

לכן, צריך לשמן מכונת קדיחה.

כפי שצוין קודם לכן, ה"צריך" אינו צריך מוסרי, אלא "צריך" שמתייחס למטרה שאנחנו משליחים על המכונה.

דוגמת הצמח

בדוגמה הקודמת קישרנו "צריך" לרצונות של בני אדם. דוגמת הצמח מצביע על מעבר בין טענות עובדתיות לטענת "צריך" ללא בני אדם. הדוגמה מתייחסת למעבר בין טענה עובדתית לטענת "צריך" מהתכונות של אורגניזם לסביבה אותה הוא "צריך". לפי אנסקומב, לומר שאורגניזם "צריך" סביבה מסוימת זה לא לומר שאתה רוצה שלאורגניזם תהיה את הסביבה, אלא שהסביבה היא תנאי הכרחי לשרידות והתפתחות האורגניזם. גם אם איני רוצה שהאורגניזם ישרוד ויתפתח אומר – "האורגניזם צריך מים! לכן, אייבש אותו בשמש הקודחת!". גם כאן, אנחנו רואים מעבר תקין מהקדמות עובדתיות, על אודות התכונות של האורגניזם והשפעת הסביבה עליו, למסקנה ערכית.

לדעת אנסקומב אין כשל נטורליסטי כלל במעבר מהקדמות עובדתיות למסקנה ערכית כאשר מדובר בשימוש הרגיל של טענות ערכיות. יום ופילוסופים אחרים זיהו את הכשל מפני שהם ניסו לעבור מהקדמות עובדתיות למסקנה ערכית שמשתמשת במושג "באופן מוסרי". הכשל אינו במעבר אלא ב"אופן המוסרי" של המילים שלפי אנסקומב הוא שארית של תאוריה מוסרית שאיננו מכירים בה היום.

שאלה ג'

איך הטענה שאין כשל נטורליסטי קשורה לאתיקת המעלות?

לדעת אנסקומב, הכשל הנטורליסטי הוא סימפטום של מוסר כללים אך אם מאמצים את אתיקת המעלות, מוסר ללא כללים, אין כשל. כלומר הקשר בין הכשל הנטורליסטי לאתיקת המעלות הוא כזה שאתיקת המעלות "פותרת" את הכשל הנטורליסטי.

בשאלה הקודמת עסקנו בדוגמאות שמציגות מעבר תקין מהקדמות עובדתיות למסקנה ערכית. בהמשך המאמר אנסקומב מעלה ביקורת אפשרית לדוגמאות שלה ומשיבה לה. ביקורת זו מציירת את הקשר בין הכשל הנטורליסטי לאתיקת המעלות.

לדעת אנסקומב, יכול תומך בכשל הנטורליסטי לטעון שאומנם הצליחה לעבור ממצוי לרצוי, אך לא הצליחה לעבור ממצוי לרצוי באופן מוסרי. כלומר גם אם אצליח לעבור מ"הינו" ל"צריך", לא הצליחה להדגים מעבר מ"הינו" ל"צריך באופן מוסרי". אנסקומב משיבה לביקורת שהיא נכונה, אך אין זה בגלל שיש כשל נטורליסטי, אלא בגלל שאין משמעות ל"אופן המוסרי" של המילים. כל מה שיש להם הוא השפעה פסיכולוגית חסרת תוכן בגלל החשיבות ההיסטורית של המילה.

אנסקומב מסבירה את התהליך ההיסטורי שעבר על המילה "מוסרי". היא פותחה בהתחלה על ידי אריסטו לפי אתיקת המידות. אך עם בוא הנצרות הושלך עליה הקונספציה של מוסר לפי כללים. היא נותנת דוגמאות רבות למילים שנלקחו מאתיקת המידות ותורגמו למושגים ממערכת המשפט וכך קיבלו קונוטציה של חוק כללי. כלומר, מילות המוסר במשך זמן רב נחקקו בראשנו כחוקים אפילו שמקורם שונה לגמרי, ובאופן זה הם איבדו את התוכן שלהם.

כאשר מסתכלים על מילות המוסר במקור, ללא המשמעות המהפנטת שהם קיבלו בפילוסופיה המודרנית, אפשר לראות, לפי אנסקומב, שהכשל הנטורליסטי אינו מתקיים. כאשר מתייחסים לטענות ערכיות ביחס לשגשוג אנושי (דוגמת ה"חייב") או למטרות (דוגמת המכונה) ורצונות (דוגמת הצמח), כפי שעושים באתיקת המעלות, לא פוגשים את הכשל.
